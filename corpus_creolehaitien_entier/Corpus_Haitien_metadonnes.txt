<!-- DÉBUT DOCUMENT 1--!>
<titre n="1">Lanmou Titato </titre>
<auteur n="1"> Roy Méange Sophianie </auteur>
<note n="1"> de Claudel PIERRE-LOUIS :Yon woman an ki ekri an kreyòl, 2020, ki poko pibliye. </note>
<contact n="1"> meangier9@gmail.com ; +509 34471126 </contact>

Premye jou je m tonbe sou li a, m pat gen okenn presantiman lavi m ta pral chanje.
Jou sa lapli te kòmanse tonbe depi nan maten. Yon fwa lè m te piti, m te anvi bwè dlo lapli a nan flè yo epi m te wè yon foumi ki mouri ladann. Yon ti souri parèt sou lèv mwen. M te krache nan dlo a, manman m te fache paske, pou li, se te yon vye konpòtman. Sa pase lontan sa.
M te chita sou yon chèz devan pòt klas la nan Fakilte Lenguistik, m t ap pale ak lòt kamarad mwen yo de maryaj yon sè m mwen t ale nan Petyonvil, epi n te tou pwofite pale de amitye nou lè n te piti. Fòk m di nou, m gen 2 gran frè ak yon ti sè bò manman epi plizyè gran sè ak yon ti frè bò papa...
Pandan je m fèmen, m t ap panse ak sa k te rive m nan pase, se lè sa m tande pòt klas la ouvè. Menm moman an, tout moun fè silans. Mwen m toujou ret je fèmen epi tèt mwen bese sou biwo a.
"Bonswa, m ka fè yon ti pale pandan kèk minit ak nou si sa p ap deranje n?"

Mwen santi yon frison vyolan pran m nan tout kò m lè m ouvè je m pou m gade moun ki pale a mwen wè se yon jennon m wo ak tout souri sou lèv li ki te rantre epi l kanpe. Li pa t lòt ke yon enkoni ki te nan dezyèm ane a.


"Wi, avanse non mesye," klas la reponn.

Pawòl li yo t ap repete nan tèt mwen chak fwa m gade l. Non jennonm sa se Claudy... Aprè kèk mwa nou rantre nan Fakilte Lengwistik Aplike a, li te vin envite n nan fèt li t ap òganize nan mwa desanm pou klas li a (paske se li ki te prezidan). Yon sèl kou a, sèl panse ki monte nan tèt mwen se te "ale nan fèt la" pou m te ka wè l ankò. 
Je l ak cheve l yo te atire m anpil. Mwen pa bezwen di nou pou BOUCH li. M pa konn si se sa yo rele kout foud la, men sèl sa m konnen, m te tonbe menm moman an.
Malerezman m pa t ka la nan fèt la paske fòk m te rantre Jakmèl pou konje desanm. Se yon koutim familyal m pa t ka rate.
Chak moun bay non yo aprè l fin pale, sof mwen ki te ba l nimewo m paske m pa t ap la, jis pou n te ka toujou pale. "Ou pa janm konnen sa k ap vin dèyè envitasyon sa m rate a..."
Li apiye sou pòt la, ap tann repons nou, aprè li remèsye n epi l ale. Nan yon ti tan ankò, enkoni sa retounen pase devan klas la, pandan m t ap sòti pou m al lakay mwen. Li te mete yon bèl mayo ki byen tonbe sou li, e ki gen yon koulè ki atiran. Mwen vire pou m pale ak yon kamarad, lè m tounen pou m swiv li, li gentan "disparèt". M pa bezwen di n kijanm santi m.
 Akoz lapli ki t ap tonbe a, tan an te sonb, e m te dwe rantre lakay mwen rapid.  Mwen te abite Lamentin 54, Kafou.

M te kouri al pran bis pou m ale. Pandan m chita nan bis la mwen apiye tèt mwen sou fenèt la m ap panse ak tout sa m ta fè pou m patisipe nan fèt la. Men...Elas!
Èske vrèman se yon enkoni ki te vin nan klas la ? Nou pa imajine n kijanm anvi konn moun ki kache dèyè stati sa, m pa ka tann pou l ekri m-- byenke m pat gen asirans sa. M desann bis la tou dezole paske m pa t gentan pale avè l pou m konnen l plis.
Lè m rive lakay mwen, m retire rad sou mwen epi m lage kò m sou kabann nan pou m repase imaj sa m te wè a nan panse m. Menm moman an yon mesaj monte sou telefòn mwen. M kouri pran telefòn nan nan valiz mwen pou m reponn, epi se te Digicel. M te tèlman nève... M tounen kouche ankò ap espere epi reflechi kijanm pral fè pou m pale ak li ankò. Erè m te fè, m pa t pran nimewo l tou. Men se sitou pou m pa t parèt nenpòt moun nan je  l. Pran tout tan w ap  panse avèk yon moun pa vle di lespri nou konekte, epi l ap fè menm bagay la tou.
Nan aprèmidi vè senkè (5 è), m deside al pran yon ti van deyò a pou m ka libere lespri m de imaj sa, menmsi sa te difisil, pou m pa di enposib. Touswit aprè yon apèl monte... San reflechi m dekwoche.

"Bonswa, ou anfòm ?" Yon vwa gason reponn.

"Wi, wi, men se kiyès ?" Mwen mande l.

"Vwa w sanble ak yon moun ki pa enkoni pou mwen," mwen ajoute.

"Ebyen devine pou m wè si se vre m pa enkoni pou ou. Anpil fwa m konn fin pale ak yon moun anfas, li pran tout plezi l pou l tande m, epi lè m rele l nan telefòn li pa ka wè kiyès paske vwa a chanje," vwa a reponn.

"Ah bon! M pa kwè m ap twonpe non. Avan m devine di m si w konnen m byen," mwen replike. "Non non, devine avan epi m ap di w si w twonpe. Ou entèlijant anpil, sa pap difisil pou w wè kiyès."

"Ban m eseye pou m wè si sa w di a se vre. Vwa w sanble ak vwa yon etidyan ki nan FLA anpil, m gen ti dout, se jis yon remak. M pa sonje non an non èske w ka raple m li? Si sa p ap deranje w," mwen mande l jantiman.

"Ebyen wi m se etidyan FLA men kounya eseye pou w wè si w pa sonje non an vre. Reflechi ankò, se senp ou pa bezwen kase tèt ou. M ap tann repons ou, m gen tout tan m pou m pale avè w."

Lè l di m sa, se tankou se te pi bon moman m t ap viv. TOUT SAN M TRESAYI, TOUT PLIM SOU KÒ M KANPE. Mwen gen yon anvi pou m konn tout sa k ta gen pou rive nan jou k ap vini yo pandan apèl la. Mwen pran yon ti tan pou m reflechi ankò epi m mande l èske n ka tèks pito konsa m ta ka jwenn repons lan pi rapid.

"Se vwa w m plis anvi tande, san manti li fè m vle pale pandan tout rès jounen an san m pa sispann. Si n tèks li pap pwoblèm, men m pap gen menm sansasyon an." Vwa a reponn.

Nan plas mwen kijan w t ap santi w? "Eskize m wi, m pa byen tande sa w sot di a non..." Yon ti kapris jis pou l ka redi m ti mo yo ankò.

"M plis vle tande vwa w, se sa m te di w. Ou mèt pran tan w pou devine m ta byen renmen konn si m enpòtan pou ou."
Yon pawòl konsa fè m santi gen moun ki vle zanmi m, oubyen ki zanmi m deja san m pa rann kont. M pran yon ti tan pou m panse epi m di. Èske se pa ou ki te vin envite n nan fèt la, ou se Claudy?"

Gen yon bagay nan vwa l ki menm banm enpresyon li se zanmi m vle genyen an...
"Èske w ap ka nan fèt la? M ta renmen w fè m plezi pou w akonpanye m menmsi w pa ta rete pou jiskaske l fini," li ajoute.
M rete san di anyen paske l enposib pou mwen pou m ta la, sof si m ta di manman m se yon obligasyon pou m rete pou fen desanm sa a. Tout panse m fè te abouti ak yon sèl konklizyon, fòk m al jwenn fanmi m yo Jakmèl. Kidonk, m di l li jan l ye a epi m ret a repons m ba li a, ki se "NON".

"Hmm...! li reponn. Ebyen mèsi paske w refize m, m pat atann a sa non, men m pa ka fòse w. Èske m ka toujou rele w oubyen ekri w, konsa m ap toujou ka konn kijan w ye, kijan fen ane a te pase pou ou ak fanmi w, epi w ap byen eksplike m kijan w te fete?"

<!--FIN DOCUMENT 1--!>

<!-- DÉBUT DOCUMENT 2--!>

<note n="2"> Compilation de documents en créole </note>
Nòt pou Laprès
<titre n="2"> Savann Dyann se pou ti peyizan, li pa ni pou vann ni pou fè kado </titre>
<date n="2"> Jeudi 4 mars 2021 </date>, par <auteur n=2> Ricot Jean Pierre </auteur>
<href="http://www.papda.org/Savann-Dyann-se-pou-ti-peyizan-li-pa-ni-pou-vann-ni-pou-fe-kado">

Nou menm ansanm òganizasyon ki siyen nòt sa : Tèt Kole Ti Peyizan Ayisyen (TK), Solidarite Fanm Ayisyèn (SOFA), Kolektif Jistis Min (KJM), Platfòm Òganizasyon Ayisyen Dwa Moun yo (POHDH), Enstiti Kiltirèl Karl Levèque (ICKL), Mouvman Demokratik ak Popilè (MODEP) ak Platfòm Ayisyen kap Plede pou yon Devlòpman Altènatif (PAPDA) salye Kouraj, Angajman ak detèminasyon pèp ayisyen ki pa janm sispann kenbe flanbo mobilizasyon an byen wo nan tout Peyi a nan batay pou byennèt kolektif la. Nap salye tou òganizasyon ki pa janm sispann batay kont lamizè, ensekirite, enjistis, diktati, epi ki kontinye ap pote kole nan tout batay kont dappiyanp kap fèt sou resous peyi a.
Nou menm regwoupman òganizasyon ki siyen nòt sila sezi wè kouman prezidan defakto Jovnel Moyiz, malgre manda Konstitisyonèl li fini depi jou ki te dimanch 7 fevriye 2021 an, deside pran plis pase 8600 ekta tè pou bay Andre Apaid, yon boujwa reyaksyonè, pou tabli yon zòn franch ki tabli sou 4 komin ki chita sou 3 depatman nan peyi a, ki se se Senmichèl Delatalay (Latibonit), Mayisad (Sant), Piyon ak Senrafayèl (Nò) pou plante yon zèb ki rele Stevia pou voye vann konpayi Koka Kola. Desizyon sa ki pran ak yon ARETE PREZIDANSYÈL ki parèt nan Jounal ofisyèl peyi a“LE MONITEUR”, nan dat 8 Fevriye 2021. Desizyon sa pran nan yon kontèks kote peyizan ayisyen lage debra balanse malgre enpòtans yo nan kenbe dwa granmoun peyi a nan zafè lamanjay. Desizyon sa montre aklè karaktè antipeyizan, antinasyonal pouvwa anplas la, pou satisfè yon ti klik boujwa kap piye peyi a, e ki mare sosis yo ak gwo antrepriz miltinasyonal yo kont enterè majorite popilasyon an.
Desizyon pou retire tè nan men ti peyizan pou bay gwo palto André Apaid Jr. montre aklè lè ansyen prezidan an t ap di “ti rès la se pou pèp la”, pèp li a se boujwa reyaksyonè, apatrid, ki alye pouvwa a li tap pale pou li kapab kontinye okipe ilegalman tèt Leta a (dapre Atik 134-2 Konstitisyon 1987 Amande), pandan revandikasyon politik, ekonomik, sosyal ak kiltirèl popilasyon an pa janm fè pati ajanda pouvwa anplas la. Prezidan de fakto a pran desizyon retire 8,600 ekta tè nan men ti peyizan pou bay yon sèl neyokolon pou pwodui zèb pou voye vann antrepriz kapitalis Koka Kola, alòske nou nan yon moman kote plis pase 4 milyon moun nan peyi a ap soufri anba gwo grangou ; yon bon kantite ladan yo se peyizan kap travay latè, se fanm ak timoun.
Ansanm òganizasyon sa yo ap pwofite denonse pwosesis dap piyanp k ap fèt sou tè peyizan nan 4 kwen peyi a patikilyèman nan gran Nò kote depi rejim PHTK pran tèt peyi a epi mete tout yon sistèm an plas pou non sèlman pran tout tè ti peyizan yo te okipe bay gwo potanta nan oligachi a ak nan pouvwa tèt Kale a. Men tou mete yon seri gang nan tout zòn sa yo nan konplisite ak Lajistis epi nan Lapolis yon fason pou anpeche peyizan yo revandike dwa yo. Pa gen lontan sa Solidarite Fanm Ayisyèn (SOFA) te sibi gwo zak kraze brize atoufè ak KAZEK zòn nan kap travay pou konpayi Stevia S.A, kote yo detwi tout enfrastrikti Lekòl Feminis Agwoekoljik la ki koumanse devlope sou 13 ekta tè nan Savann Dyann. Nou vle raple teren sa se Leta ayisyen, atravè Ministè Agrikilti ak INARA, te bay ak òganizasyon an nan lane 2017. Malgre SOFA te siyen yon pwotokòl akò ak Minis Agrikilti nan epòk la, Mesye Carmel André Béliard, nan mwa Septanm 2017, sa pa anpeche nan mwa Me 2020, gwo bawon pouvwa tèt kale a sou lobedyans prezidan defakto a ak ekip konpayi Apaid la te debake nan zòn nan, pou di tè a rele l chè mèt, chè metrès. Li te voye vagabon li peye ak konplisite kèk otorite tankou minis Patrix Sévère, Fresner Dorcin ak KAZEK zòn nan pou devaste tout sa yo te jwenn nan epas la epi agrese medam manm SOFA yo fizikman.
Jounen jodia se menm espas sa prezidan defakto a bay fanmi Apaid ak gwo sòm lajan pou pwodui Stevia. Kesyon nap poze tèt nou koman yon kote otorite nan pouvwa a ansanm ak Apaid ak klewonnen tè a se pou fanmi Apaid epi yon lòt kote Prezidan defakto a oblije pran yon arete pou mete tè sa aladispozisyon fanmi Apaid ? Li enpòtan pou n souliye yon ansanm desizyon Pouvwa Tèt Kale a pran depi 10 dènye lane sa yo montre a klè rejim PHTK vle kraze nèt agrikilti peyi a patikilyèman agrikilti peyizàn nan. N ap raple nan lane 2013, ansyen prezidan Mateli te fè dappiyanp sou plis pase 1000 ekta tè peyizan nan Twoudinò pou te tabli yon fo zòn franch agrikòl pou pwodui yon fo bannann atravè AGRITRANS. Malgre Atik 36.1 Konstitisyon 1987 Amande a mande pou tè sa yo retounen vin jwenn peyizan yo, si pwojè a echwe, zago loray toujou kenbe tè peyizan yo anba men yo. Yon pwojè ki montre aklè se te yon kamouflay pou te twonpe popilasyon nan objektif politik ekip Tèt Kale a, pou te fè dappiyanp sou tè yo epi mete peyizan yo deyò nan kad “akimilasyon kapitalis la”. Se politik sa kap aplike anpil kote nan Gran Nò a kote y ap fè va sou tè yo pou tabli zòn franch ak piye resous natirèl (min) peyi a. Sitiyasyon peyizan nan Prevwayans, Savanolèt (4yèm Seksyon kominal Wanament) montre aklè se yon pwojè anti peyizan, yon rejim antipeyizan, antinasyonal.
Nan Savann Dyann se plizyè dizèn milye fanmi peyizan kap viv e kap travay pou kontinye kenbe diyite peyi a. Kòman yon Prezidan de fakto kapab pran yon Arete pou fè yon sèl fanmi kado l, yon fason pou l kapab toujou kenbe pouvwa ilegalman ? Kòman pou yon sèl moun ta ka genyen plis pase 8,600 ekta tè yon sèl kote ki sou 3 depatman, alòske yon ti peyizan ayisyen genyen sèlman 0.62 ekta (pou sa ki gen chans gen yon ti mouchwa tè). Eske sa vle di peyizan ayisyen se etranje nan peyi yo ? Eske sa vle di batay lendepandans lan te fèt sèlman pou yon ti klik ki nan pouvwa ak yon ti gwoup fanmi ki pa gen anyen pou wè ak enterè peyi a ? Peyizan ayisyen nan tout rakwen peyi a, sitou sila yo ki chita nan depatman Nò, Latibonit ak Plato Santral deklare Savann Dyann pa ni pou vann, ni pou fè kado bay boujwa enperyalis antipèp, antipeyizan. Savann Dyann dwe rete nan men peyizan ayisyen pou kontinye pwodui manje ak fè elvaj pou asire dwa granmoun peyi a nan zafè lamanjay. E sosyete a dwe mete resous ak envestisman pou amelyore kantite ak kalite manje yap prodwi deja.
Nan sans sa, Tèt Kole Ti Peyizan Ayisyen (TK), Solidarite Fanm Ayisyèn (SOFA), Kolektif Jistis Min (KJM), Platfòm Òganizasyon Ayisyen Dwa Moun yo (POHDH), Enstiti Kiltirèl Karl Levèque (ICKL), Mouvman Demokratik ak Popilè (MODEP) ak Platfòm Ayisyen kap Plede pou yon Devlòpman Altènatif (PAPDA), ap mande :
 Tout moun nan peyi a leve kanpe pou mande ansyen prezidan Jovenel Moyiz kite pouvwa a prese prese pou fasilite peyi a reprann chimen demokrasi ak dwa grandèt li ;
 Otorite kap vin reprann direksyon peyi a pou anile tout Dekrè, Arete ak tout lòt desizyon pouvwa PHTK a te pran kont ti peyizan ayisyen yo, sitou nan sa ki gen pou wè ak dappiyanp kap fèt sou tè yo ;
 Defini politik piblik ki kapab ede devlope agrikilti peyizan agwoekolojik yon fason pou nou rive jwenn dwa grandèt majè peyi a nan zafè lamanjay (souvrènte alimantè) ak ranfòse ekonomi peyizan an.
 Bay Enstiti Nasyonal pou Refòm Agrè (INARA) bon jan estrikti ak mwayen pou li mennen yon Refòm agrè entegral (dapre Atik 248, Konstitisyon 1987 Amande) ki kapab garanti yon lòt modèl eksplwatasyon resous yo sitou tè agrikòl yo nan kad yon modèl agrikilti ki chita sou agwoekoloji ak ekonomi peyizan an.
 Mete yon bout nan tout aktivite mete zòn franch sou tè agrikòl ak eksplwatasyon min ki menase lavi, anviwònman ak byennèt kolektif la.
 
 <!--FIN DOCUMENT 2--!>
 
 <!-- DÉBUT DOCUMENT 3--!>

<titre n="3"> Nòt denonsyasyon dap piyanp k’ap fèt sou tè peyizan nan Nò ak Nòdès </titre>
<date n="3"> mercredi 4 novembre 2020 </date>, par <auteur n="3"> Ricot Jean Pierre </auteur>
<href="http://www.papda.org/Not-denonsyasyon-dap-piyanp-k-ap-fet-sou-te-peyizan-nan-No-ak-Nodes">

Tè Savann Dyann se pou peyizan !
Mobilizasyon se zam peyizan genyen pou defann Dwa pou yo gen tè
Prizon pou Prezidan de fakto ak mafya enperyalis kowonpi !
Depi kèk lane Leta ayisyen pa sispann aplike yon seri politik ekonomik ki mete andanje lavi moun, bèt, anviwonnman, patrimwàn istorik, agrikilti ak latè nan peyi a. Politik ekonomik Leta, kominote entènasyonal la ak boujwa pa bò isit yo vle aplike a toujou chita sou tè, pou byen presize, politik ekonomik yo chita sou dap piyanp sou tè ak destriksyon lavi peyizan, ekonomi, agrikilti, elvaj, ak anviwonman peyizan yo.
Nan denyè moman sa yo, sitou apre tranblemantè 12 janvye 2010 la, kapitalis yo, Leta ak boujwa deside devlope yon seri mega pwojè, ki pa nan avantaj popilasyon lokal la, tankou : eksplwatasyon min, zòn franch endistriyèl, zòn franch touristik, agwo endistri, elatriye.
Nan kad aplikasyon pwojè sa yo, peyizan nan divès depatman nan peyi a espesyalman nan Nò ak Nòdès ap sibi gwo pèsekisyon, entimidasyon ak vyolans anba men gwo chabrak nan Pouvwa Tèt Kale a, Grandon ki vle fè dap piyanp sou tè yo. Aprè divès mesaj, foto ak videyo nou rive jwenn kap sikile sou rezo sosyal yo, yon ansanm òganizasyon tankou : Kolektif Jists Min (KJM), Platfòm Òganizasyon Ayisyen pou yon Devlopman Altènatif (PAPDA), Platfòm Òganizasyon Ayisyen Dwa Moun yo (POHDH), Enstiti Kiltirèl Karl Lévêque (ICKL), BATAY OUVRIYE, Mouvman Demokratik Popilè (MODEP), TET KOLE TI PEYIZAN AYISYEN, Mouvman Payizan Papay (MPP), SÈK GOMAN, Mouvman pou Desantralizasyon ak Devlopman nan Nò ak Nòdès (MODÒD) te reyalize yon vizit nan depatman Nò ak Nòdès peyi a soti 25 pou rive 29 Oktòb 2020 an nan lide pou konprann pi byen sitiyasyon sa. Nan kad vizit sa, delegasyon an konstate :
a) gen anpil dappiyanp ak anpil vyolans k’ap fèt sou tè ak sou moun k’ap viv nan kominote yo, espesyalman nan Prevwayans (Wanament), Pistè (Limonad), Kazimi (Ferye) ;
b) anpil otorite nan pouvwa Tèt Kale a ak nan Lajistis, tankou jij de Pè, Komisè gouvènman, chaje misyon, Palmantè ak ansyen palmantè, mete ak moun ki nan lapolis, ki gen ak yo sivil ame (pafwa moun lajistis ap chache) ak yon seri fanmi ap fè anpil fo papye pou ka vin vòlè tè kote peyizan yo ap viv depi plizyè dizèn lane.
c) peyizan nan Prevwayans, Kazimi, Pistè, Karacol, Gran Basen ak kèk lòt zòn ankò ap viv sou gwo presyon, laperèz ak ensekirite epi se Gwo Chabrak nan pouvwa a ki itilize Lajistis k’ap kreye sitiyasyon sa yo
d) Gwo chabrak nan Leta ak nan lajistis pase anba pye desizyon legal INARA pran nan dat 20 Sektanm 2020 pou mete tè nan lokalite Prevwayans an « karantèn », ki se yon tè Leta te mete peyizan kite chape anba masak diktatè dominiken Trujillo depi lane 1937.
e) Nan lokalite Prevwayans nan lane 2014, gen pou pi piti 2 peyizan ki deja pèdi lavi yo anba bal Lapolis ak sivil ame epi plizyè kay peyizan ki kraze anba traktè gwo chabrak sa yo
f) Nan Prevwayans, Kazimi, gwo chabrak k’ap fè dap piyanp sou tè yo kontinye lage plizyè dizèn manda sou baz fo akizasyon dèyè tout prensipal moun ki pa dakò ap dap piyanp sou tè.
g) Plizyè peyizan lage nan mawon akoz bandi ak zam ki lage dèyè yo
h) Leta ayisyen pa fè anyen pou pote peyizan yo sekou. Nan anpil kote, se Leta ki pase anba pye pwòp dekrè yo te pran pou bay peyizan yo tè
Nan manman lwa peyi a, Atik 19 la rekonèt se moun ki ap travay tè ki dwe gen tè. Nan sans sa, ansanm òganizasyon ki siyen nòt sa voye yon gwo kout chapo pou tout kalte òganizasyon peyizan nan Nò ak Nòdès, espesyalman peyizan nan Prevwayans ki rive konprann yo gen dwa pou gen tè pou yo travay ak devwa pou reziste malgre vyolans, entimidasyon, masak Estime St-Juste kise yon ansyen vis delege PHTK, mete ak Komisè Gouvènman Fòlibète a Me Kerby Pierre, jij depè Jean Eugène, Majistra komin Wanament la Luma Démétrius, akonpaye ak Lapolis ak bandi ame al fè sou yo malgre desizyon sajès ak legal INARA pran pou mete tè ki gen konfli a nan karantèn.
Kòman pou yon ti ponyen moun ta ka vle fè dappiyanp sou yon tè ki nan domèn prive Leta, epi pou yo ta vin reklame li kòm byen prive yo ? Eske yon komisè Gouvènman kapab deside pou kont li (ak fo jijman) vin kraze desizyon Leta ayisyen sou Prezidan Esténio Vincent te pran pou sove lavi moun ki abite Prevwayans yo ?
Ansanm òganizasyon ki siyen nòt sa ap denonse ak tout fòs yo dap piyanp k’ap fèt sou tè nan Nò ak Nòdès. Nou denonse ak tout fòs nou tout represyon, pèsekisyon, arestasyon ilegal ak abitrè, mazak ak tout lòt aksyon kriminèl vòlè tè ap fè sou peyizan nan Prevwayans, Kazimi, Granbasen, Pistè.
Sitiyasyon an make san ! Pou evite beny san sa ki anonse a devan papòt kay peyizan yo, ansanm òganizasyon ki siyen nòt sa ap leve vwa l pou l mande pou :
1- Otorite nan Pouvwa Tèt Kale a kanpe sou tout operasyon dap piyanp k ap fèt sou tè nan Nò ak nan Nòdès :
2- Peyizan nan Prevwayans, Kazimi, Pistè, Karakòl ak tout lòt kominote yo kontinye fè tande vwa yo ak rete mobilize pou defann lavi yo, tè yo, agrikilti ak elvaj yo ;
3- INARA itilize Inite Sekirite Refòm Agrè a kise USRA pou entèvni prese prese pou fè atoufè k‘ap vin fè deblozay sou tè yo respekte mezi karatèn nan.
4- OPC ak lòt òganizasyon dwa moun yo pou yo mennen prese prese misyon pou fè yon ankèt nan divès lokalite ki gen dappiyanp sou tè yo, pou evite peyizan yo viktim menm jan sa te fèt nan Masak Jan Rabèl nan lane 1987 ak nan lòt kominote ankò ;
5- OPC, ak tout lòt òganizasyon dwa moun yo pou pote asistans legal bay kamarad ki nan prizon yo akoz y’ap defann dwa yo, epi ki sibi anpil maltretans ak menas sou lavi yo ;
6- Lajistis retire prese prese plis pase 20 manda ak fo akizasyon ki sou tèt peyizan nan Prevwayans ak 5 manda kont peyizan Kazimi ki ap reziste kont dap piyanp sou tè yo
7- CSPJ mennen yon ankèt serye sou tout jij ki enplike nan ede gwo chabrak nan pouvwa ak grandon fè dap piyanp sou tè
8- Medya yo al founi je gade epi konprann sitiyasyon sa yo nan kominote yo yon fason pou enfòme rès popilasyon an sou sa ki ap pase a epi ede peyizan yo fè revandikasyon yo rive pi lwen
9- Tout òganizasyon dwa moun, òganizasyon popilè pote kole nan ede denonse zak vyolans k’ap fèt sou peyizan yo k’ap defann tè yo.
Batay pou defann dwa tè peyizan yo, se batay pou defann dwa tout moun genyen pou yo viv !
Batay pou dwa tè peyizan yo, se batay pou asire dwa granmoun peyi a nan zafè lamanjay !
Peyizan, kale je n, mobilize n pou n jwenn viktwa !!!

<!--FIN DOCUMENT 3--!>

<!--DÉBUT DOCUMENT 4--!>

<href="https://www.voanouvel.com/a/7027068.html">
<titre n="4"> Fanmi Koup Ameriken ke Bandi Kidnape Ann Ayiti ap Chèche Liberasyon yo </titre>
<date n="4"> mas 29, 2023 </date>

SAN JUAN, Pòtoriko (AP) — Fanmi yon koup ameriken ke bandi kidnape ann Ayiti ap plede pou yo jwenn liberasyon.

Nikese Toussaint di ke gang te kidnape frè l, madanm li ak yon twazyèm moun ki t ap vwayaje avèk yo 18 mas pase.
Toussaint di nan yon entèvyou nan telefòn lendi ke gang nan mande $200,000 pou chak moun, e ke fanmi li pa gen kalite lajan sa a.
Li te di ke FBI ap ede jwenn liberasyon yo.
Kèk pòtpawòl gouvènman ameriken an pa t retounen imedyatman mesaj pou mande enfòmasyon sou kesyon an.

<!--FIN DOCUMENT 4--!>

<!--DÉBUT DOCUMENT 5--!>

<href="https://www.voanouvel.com/a/7027446.html">
<titre n="5"> Biden: 'Etazini Pa Ekate Posibilite pou Itilize Lafòs pou Tabli Lapè an Ayiti' </titre>
<date n="5"> mas 29, 2023 </date>

Biden: 'Etazini Pa Ekate Posibilite pou Itilize Lafòs pou Tabli Lapè an Ayiti'

Prezidan Joe Biden pale pandan yon konferans pou lapres ak Premye Minis Kanadyen Justin Trudeau nan Ottawa, Kanada, 24 Mas, 2023.


Etazini ap chache sipò pou fòs polis nasyonal Ayiti e lap etidye posibilite pou Nasyonzini ta jwe yon wol nan jefò pou tabli lape an Ayiti. Se sa Prezidan Joe Biden fe konnen pandan vizit li nan peyi Kanada Vandredi 24 Mas la.
"Nempòt ki desizyon pa rapo ak yon fòs milite - ke nou diskite souvan, ta dwe fèt an konsiltasyon ak Nasyonzini epi gouvenman Ayisyen an. Donk nou pa ekate posibilite a men se pa yon bagay nou anvizaje fè kounyela a."
Prezidan Biden di, yap gade pou wè si kominote entènasyonal la pata jwe yon pi gwo wòl nan jefò a. Li te pale de aktivite gang yo tou.
" Lide sou kijan nou pral fè fas ak sakap pase an Ayiti, kote gang yo esansyèlman ranplase gouvènman an, an efè yap dirije peyi a. Kidonk mwen kwè sa Premye Minis Trudeau di sou koze a fè anpil sans. Pi gwo bagay nou ka fè e se yon bagay kap pran tan, se ogmante kapasite polis nasyonal la genyen pou fè fas ak pwoblèm yo konstate. Nap gade tou pou wè si kominote entènasyonal la pa l entèmedyè Nasyonzini taka jwe yon pi gwo wòl nan jefò sa a. Men vreman vre, se yon gwo ke sote pou nou."

Ayiti sete youn nan kestyon prensipal Prezidan Joe Biden te diskite ak Premye Minis Justin Trudeau pandan vizit 2 jou li nan Ottawa.

Enfomasyon pou repotaj sa a soti nan ajans nouvel Reuters.

<!--FIN DOCUMENT 5--!>

<!--DÉBUT DOCUMENT 6--!>

<href="https://www.voanouvel.com/a/lachin-lanse-yon-pinga-bay-lide-taiwan-akoz-yon-rankont-li-pral-fe-ak-responsab-ameriken-/7027252.html">
<titre n="6"> Lachin Lanse yon Pinga bay Lidè Taiwan Akoz yon Rankont li Pral Fè ak Responsab Ameriken </titre>
<date n="6"> mas 29, 2023 </date>

Lachin Lanse yon Pinga bay Lidè Taiwan Akoz yon Rankont li Pral Fè ak Responsab Ameriken

Prezidan Taiwan Tsai Ing-wen (mitan) ak sekrete jeneral biwo prezidans la Lin Chia-lung (a goch) epi Minis Afe Etranje Joseph Wu (a dwat), nan Taipei, Taiwan, 29 Mas, 2023.

Lachin menase pou l "kontrekare yon fason rezolu" rankont prezidan Taiwan nan ap planifye pou fè ak Lide Lachanm Depite Etazini pandan yon vizit nan vil Los Angeles.
Biwo Chinwa pou Zafè ki gen pou wè ak Taiwan nan mande pou oken responsab Ameriken pa rankontre Prezidan Taiwanèz Tsai Ing-wen.
Tsai pati kite Taiwan Mekredi pou peyi etranje. Li pral vizite Guatemala ak Belize. Prezidan an sipoze fè yon pase Los Angeles 5 Avril la anvan li retounen Taiwan.
Se pandan eskal sa a ke li gen entansyon rankontre Lidè Lachanm Kevin McCarthy.
Ministe Afè Etranjè Lachin nan blame Washington pou tansyon ki egziste ant Peken ak Etazini. Li di se paske Washington ogmante relasyon ni ak Tsai.
Taiwan te separe ak Lachin apre yon gè sivil an 1949. Kounyea zile a endepandan. Sepandan, Lachin toujou konsidere Taiwan tankou teritwa pa li.

<!--FIN DOCUMENT 6--!>

<!--DÉBUT DOCUMENT 7--!>
<href="http://www.fouyebible.com/">
<titre n="7"> Bible - Haitïen </titre>

Nan konmansman, Bondye kreye syèl la ak latè a.
Men latè pa t' gen fòm, li pa t' gen anyen sou li. Fènwa te kouvri toupatou. Lespri Bondye t'ap plane sou dlo ki te kouvri tout latè.
Bondye di. Se pou limyè fèt. Epi limyè te fèt.
Bondye wè limyè a te bon. Bondye mete limyè a yon bò, li mete fènwa a yon lòt bò.
Bondye rele limyè a lajounen, li rele fènwa a lannwit. Yon lannwit pase, yon maten rive. Se te premye jou a.
Bondye di ankò. Se pou gen yon vout nan mitan dlo a pou separe dlo a an de.
Bondye fè vout la separe dlo a an de, yon pati anwo vout la, yon lòt pati anba l'. Se konsa sa te pase.
Bondye rele vout la syèl. Yon lannwit pase, yon maten rive. Se te dezyèm jou a.
Bondye di ankò. Se pou dlo ki anba syèl la sanble yon sèl kote pou kote ki sèk la ka parèt. Se konsa sa te pase.
Bondye rele kote ki sèk la tè. Li rele pil dlo a lanmè. Bondye gade sa l' te fè a, li wè l' bon.
Bondye di. Se pou tè a pouse tout kalite plant: zèb, plant ki bay grenn, pyebwa ki bay fwi ak tout grenn yo. Se konsa sa te pase.
Tè a pouse tout kalite plant: zèb, plant ki bay grenn, pyebwa ki bay fwi ak tout grenn yo. Bondye gade sa l' te fè a, li wè l' bon.
Yon lannwit pase, yon maten rive. Se te twazyèm jou a.
Bondye di ankò. Se pou limyè parèt nan syèl la pou separe lajounen ak lannwit. Y'a sèvi pou make jou yo, lanne yo ak sezon yo.
Y'a sèvi limyè nan syèl la pou klere tout latè a. Se konsa sa te pase.
Bondye fè de gwo limyè, pi gwo a pou kòmande sou lajounen, pi piti a pou kòmande sou lannwit. Li fè zetwal yo tou.
Li mete yo nan syèl la pou klere latè a,
pou kòmande sou lajounen ak sou lannwit, pou separe limyè ak fènwa. Bondye gade sa l' te fè a, li wè l' bon.
Yon lannwit pase, yon maten rive. Se te katriyèm jou a.
Bondye di ankò. Se pou dlo yo kale anpil anpil bèt vivan. Se pou zwazo vole nan syèl la anwo tè a. Se konsa sa te pase.
Bondye kreye gwo bèt lanmè yo, tout kalite bèt vivan k'ap naje nan dlo ansanm ak tout kalite zwazo. Bondye gade sa l' te fè a, li wè l' bon.
Bondye beni yo, li di. Fè pitit, fè anpil anpil pitit, plen dlo lanmè a. Se pou zwazo yo fè anpil anpil pitit tout sou tè a.
Yon lannwit pase, yon maten rive. Se te senkyèm jou a.
Bondye di ankò. Se pou tè a kale tout kalite bèt vivan, bèt yo gade, bèt ki trennen sou vant, bèt nan bwa. Se konsa sa te pase.
Bondye fè tout kalite bèt, bèt nan bwa, bèt yo gade, bèt ki trennen sou vant. Li gade sa l' te fè a, li wè l' bon.
Bondye di ankò. Ann fè moun. N'ap fè l' pòtre ak nou, pou li sanble ak nou. La gen pouvwa sou pwason ki nan lanmè yo, sou zwazo ki nan syèl la, sou tout bèt yo gade, sou tout latè, sou tout bèt nan bwa, sou tout bèt ki trennen sou vant sou tè a.
Bondye kreye moun. Li fè l' pòtre ak li. Li kreye yo gason ak fi.
Li ba yo benediksyon, li di. Fè pitit, fè anpil anpil pitit mete sou tè a. Donte tè a. Mwen ban nou pouvwa sou pwason ki nan lanmè, sou zwazo ki nan syèl la, ak sou tout bèt vivan k'ap mache sou tè a.
Bondye di. Gade. Mwen ban nou tout kalite plant ki bay grenn ak tout kalite pyebwa ki bay fwi ak grenn pou nou manje.
Men, tout bèt ki sou tè a, tout zwazo ki nan syèl la, tout bèt ki trennen sou vant, wi tout bèt vivan, m'ap ba yo zèb vèt pou yo manje. Se konsa sa te pase.
Bondye gade sa l' te fè a, li wè l' bon nèt. Yon lannwit pase, yon maten rive. Se te sizyèm jou a.
Konsa, Bondye te fin fè syèl la, latè a ansanm ak tout sa ki ladan yo.
Sou sis jou, Bondye te fin fè tout sa l' t'ap fè a. Setyèm jou a, li sispann travay.
Li beni setyèm jou a, li mete l' apa pou li, paske se jou sa a li te sispann travay apre li te fin kreye tout sa l' t'ap kreye a.
Se konsa sa te pase lè Bondye t'ap kreye syèl la ak latè a. Lè Seyè a, Bondye a, t'ap fè latè ansanm ak tou sa ki nan syèl la,
pa t' gen yon ti pyebwa sou tè a. Ankenn zèb pa t' ankò pouse nan jaden, paske Bondye pa t' voye lapli tonbe sou tè a. Lèfini, pa t' gen moun pou travay latè.
Men, yon vapè dlo leve soti nan tè a, li wouze tout tè a.
Lè sa a, Seyè a, Bondye a, pran pousyè tè, li fè yon nonm. Li soufle nan twou nen nonm lan pou l' ba li lavi. Epi nonm lan vin vivan.
Seyè a, Bondye a, plante yon jaden yon kote yo rele Edenn, bò kote solèy leve a. Se la li mete nonm li te fè a.
Seyè a, Bondye a, te fè tout kalite pyebwa leve nan jaden an, bèl pyebwa ki donnen fwi ki bon pou manje. Nan mitan jaden an te gen de gwo pyebwa. Yonn se te pyebwa ki bay lavi a, lòt la se te pyebwa ki fè moun konnen sa ki byen ak sa ki mal la.
Yon gwo larivyè soti nan peyi Edenn, li wouze jaden an. Larivyè a te fè kat branch.
Premye branch lan te rele Pichon. Se larivyè sa a ki wouze tout peyi Avila a, peyi kote yo jwenn anpil lò a.
Se nan peyi sa a yo jwenn pi bon lò ansanm ak pyebwa gonm arabik ak yon pyè wouj ki koute chè yo rele oniks.
Dezyèm larivyè a rele Giyon. Se li ki wouze tout peyi Kouch la.
Twazyèm larivyè a rele Tig. Se li ki pase nan peyi Lasiri, sou bò solèy leve a. Katriyèm larivyè a se Lefrat.
Seyè a, Bondye a, pran nonm lan, li mete l' nan jaden Edenn lan pou l' travay li, pou l' pran swen l'.
Seyè a, Bondye a, bay nonm lan lòd sa a. Ou mèt manje donn tout pyebwa ki nan jaden an.
Men, piga ou manje donn pyebwa ki fè moun konnen sa ki byen ak sa ki mal la. Paske, jou ou manje l', w'ap mouri.
Seyè a, Bondye a, di ankò. Sa pa bon pou nonm lan rete pou kont li. M'ap fè yon lòt moun sanble avè l' pou ede l'.
Se konsa, Seyè a, Bondye a, pran pousyè tè, li fè tout kalite zannimo ki nan savann ak tout kalite zwazo k'ap vole nan syèl la. Lè l' fini, li mennen yo bay nonm lan pou wè ki non li tapral ba yo. Se non li te ba yo a ki rete pou yo nèt.
Se konsa, nonm lan bay tout bèt yo gade, tout bèt nan bwa ak tout zwazo ki nan syèl la non yo. Men, pa t' gen yonn ki te sanble avè l', ki ta ka ede l'.
Lè sa a, Seyè a, Bondye a, fè dòmi pran nonm lan. Msye dòmi nèt ale. Pandan l'ap dòmi an, Bondye louvri bò kòt li, li wete yon zo kòt. Apre sa, li fèmen twou a byen fèmen.
Avèk zo kòt li te wete nan nonm lan, li fè yon fanm, li mennen l' ba li.
Lè nonm lan wè l', li di. Aa! Fwa sa a, men yonn ki menm jan avè m'! Zo l' se zo mwen. Chè l' se chè mwen. Y'a rele l' fanm, paske se nan gason li soti.
Se poutèt sa, gason an va kite papa l' ak manman l' pou l' mete tèt li ansanm ak madanm li, pou tout de fè yon sèl.
Nonm lan ak madanm li te toutouni. Men, yo pa t' wont rete konsa.

<!--FIN DOCUMENT 7-->

<!--DÉBUT DOCUMENT 8-->
<href="https://www.voanouvel.com/a/7032151.html">
<titre n="8"> Lachin Lanse yon Pinga bay Lidè Taiwan Akoz yon Rankont li Pral Fè ak Responsab Ameriken </titre>
<date>15 Nov. 2022</date>
Ansyen Prezidan Donald Trump anonse lap poze kandidati li a la prezidans pou 3em fwa, nan Mar-a-Lago, Palm Beach, Florid, 15 Nov. 2022.


Lajistis Etazini ta sipoze arete ofisyèlman epi enkilpe Madi, ansyen Prezidan Etazini Donald Trump. Se premye fwa yon prezidan Ameriken janm fè fas ak akizasyon pou krim.
Yon Gran Juri nan Nouyok fè listwa lè li vote Jedi pou enkilpe Trump pou krim ki gen rapo ak lajan li te peye yon vedèt film porno an kachèt pandan kanpay prezidansyèl li an 2016.
Akizasyon sa yo ke moun tap tann depi lontan, fèt nan moman Trump ap eseye retounen nan Mezonblanch la apre li te pèdi chans pou l re-eli nan eleksyon 2020 an. Sa fè l tounen sèl prezidan aktyèl ak sèl ex-prezidan Etazini la jistis janm enkilpe.
Pou kounyea akizasyon yo rete sekrè donk li pa klè de ki krim yo pral akize l egzakteman ni konbyen chèf akizasyon. CNN te rapote ke ansyen prezidan an ap fè fas ak plis pase 30 chèf akizasyon. VOA patka konfime nouvèl sa a.
Nan yon deklarasyon li pibliye, avoka distri Manhattan nan, Alvin Bragg di li kontake avoka Trump la pou "kowodone pwosesis pou l rann tèt li bay biwo minis jistis Manhattan nan pou yo ka menen li devan tribinal pou tande akizasyon yo."
Pou rann tèt li bay lajistis, fok Trump, ki rete nan eta Florid kounyea, ta vwayaje al Nouyok ansanm ak gad sèvis sekrè kap pwoteje li yo.
Yon fwa ke li nan men lajistis, yo pral pran enprent li epi fotografye l anvan yo mennen l devan yon jij pou tande akizasyon ofisyèl yo epi apre sa yo va lage li ann atandan dewoulman pwosè a.
Gen plizyè medya ki site sous anonim, ki di Trump gen entansyon pran avyon pou al Nouyok Lendi, e ke li va domi lakay li nan Trump Tower Lendi swa, anvan li parèt devan tribinal Madi.
Vandredi, responsab Sèvis Sekrè ak Depatman Polis Nouyok la t al vizite tribinal kote Trump gen pou l parèt la pou diskite sou plan sekirite yo.
Avoka Trump Susan Necheles di ajans nouvèl Reuters ansyen prezidan an pral plede non-koupab.
Trump deklare nan yon kourye elektronik li voye bay patizan li yo pou kotize lajan pou finanse kanpay li Vandredi "mwen pa pè sakap vini an."
Kanpay trump la ap sèvi ak enkilpasyon an pou kotize lajan e li fè konnen li deja ranmase plis pase $4 milyon nan premye 24 hè'd tan apre nouvèl ki te anonse enkilpasyon an.

<!--FIN DOCUMENT 8-->

<!--DÉBUT DOCUMENT 9-->
<href="https://www.voanouvel.com/a/7025922.html">
<titre n="8">Anpil Repibliken ap Fè Efò Pou Prezante Atak Sou Kapitol La Kòm Yon Aksyon Patriyotik</titre>
<date>mas 28, 2023</date>
Yon efò ke anpil manm Pati Repibliken an ap fè pou prezante atak 6 Janvye 2021 sou Kapitol Etazini an kòm yon aksyon patriyotik rive nan yon lòt nivo, nan premye miting kanpay ansyen Prezidan Donald Trump pou re-eleksyon, nan wikenn pase a.
An parèt li sou sèn nan, Trump te kanpe ak men li sou kè li, pandan moun t ap tande nan opalè Im Nasyonal-la ke yon koral t ap chante, koral ki fòme ak moun ki jwenn kondanasyon anba divès akizasyon ki gen rapò ak atak la. Sou yon ekran dèyè ansyen prezidan an, te gen imaj ki t ap pase ki moutre ofansiv 6 Janvye a, devan yon foul moun ki t ap bat bravo byen chofe.
Se gwoup ki rele Koral Prizon J6 (6 Janvye) ki te anrejistre chan an, ki resite Sèman Fidelite a sou mizik Im Nasyonal la, e yo fini ak chan “USA! USA!”, ke yon afè 10 a 15-mil moun t ap repete, moun ki te vini pou wè Trump nan evènman anplennè a nan Waco, nan eta Texas, samdi a.
Nan diskou-li, Trump pale kont sa li dekri kòm moun ki fè fòs lòd yo tounen zam kont li ak sipòtè li yo. Li pwomèt ke si li re-eli an 2024, n ap site - “Sosyete a pwal ban nou rezon, e nou pwal fyè, e bandi ak kriminèl yo ki ap fè kòripsyon nan sistèm jistis nou an pwal pèdi batay la, e diskredi ak disgras pwal tonbe sou yo.”
Atak 6 Janvye a te lakoz dè douzèn ajan polis blese, kèk nan yo grav. 5 moun pou pi piti te pèdi lavi yo.
<!--FIN DOCUMENT 9-->

<!--DÉBUT DOCUMENT 10-->
<href="https://www.voanouvel.com/a/7016414.html">

Kisa pou w konnen sou Alvin Bragg, avoka distri Manhattan

Yon gran jiri New York k ap mennen ankèt sou peman anba tab ki te fèt sou non Donald Trump pandan kanpay prezidansyèl ane 2016 la vin santre atansyon sou avoka distri Manhattan nan k ap jere dosye a.

Desizyon ke Alvin Bragg pran pou konvoke gran jiri sou dosye sa nan kòmansman ane 2023 kapab debouche sou akizasyon kriminèl kont yon ansyen prezidan ameriken.
Yo te eli Bragg kòm premye avoka Nwa nan distri Manhattan an Novanm 2021.
Karyè legal li gen ladan travay li te fè kòm yon pwosekitè federal ak avoka dwa sivik ki te reprezante manman Eric Garner.
Avoka distri Manhattan nan te gen tou yon karyè nan televizyon kote li te jwe nan pwogram tankou "Law & Order" ak "Blue Bloods".
<!--FIN DOCUMENT 10-->

<!--DEBUT DOCUMENT 11-->
<href="https://www.voanouvel.com/a/7030787.html">

Meksik Arete 5 Moun an Koneksyon ak Dife ki Pete nan Sant pou Migran an

Otorite meksiken arete 5 moun pou swadizan koneksyon yo ak yon dife ki te pete nan yon sant meksiken ki kenbe migran, kote 30 migran pèdi lavi yo.
Anons arestasyon an fèt jedi, yon jou apre minis jistis Meksik la te anonse yon ankèt sou ansasinay nan kesyon dife a, apre yon video siveyans sanble moutre gad sekirite ki pa te fè anyen pou ede migran yo chape poul yo lè dife t ap anvayi selil kote yo te fèmen.
Otorite yo di yo kwè ke se yon migran ki te mete dife a.
<!--FIN DOCUMENT 11-->

<!--DEBUT DOCUMENT 12-->

<href="https://www.voanouvel.com/a/7028774.html">

Meksik di l ap Mennen ankèt sou 8 Moun nan Dife ki te Touye Moun nan yon Sant pou Migran

CIUDAD JUAREZ, Meksik (AP) — Otorite Meksiken yo di y ap mennen ankèt sou 8 anplwaye oswa otorite pou konnen si se move konduit nan yon sant kote yo kenbe migran ki te lakoz dife ki pran lavi 39 moun ki te anba kòd nan sant la.


Kòlè ak fristrasyon apre dife a nan vil Ciudad Juarez te kontinye Mèkredi pandan plizyè santèn imigran t ap mache pou rive nan yon pòtay ki toupre fwontyè peyi a ak Lèzetazini nan espwa ke yo ka travèse an mas.
Otorite Meksiken yo sanble lage responsablite lanmò yo sou kontraktè prive ki t ap travay kòm gad sekirite.
Videyo te montre gad yo ki t ap kouri pou lafimen san yo pa chache libere prizonye yo.
Otorite yo pa anonse okenn akizasyon, men yo di yo pral chache voye manda arestasyon, antwòt pou yon migran ki swadizan ta enplike nan mete dife a.
<!--FIN DOCUMENT 12-->

<!--DEBUT DOCUMENT 13-->
<href="https://www.voanouvel.com/a/7025294.html">

39 Moun Mouri nan Dife nan Sant Migran Meksik Toupre Fwontyè ak Etazini


MEXICO CITY (AP) — Plis pase twa douzèn migran pèdi lavi yo nan yon dife ki pran nan yon dòtwa nan yon sant kote yo fèmen migran Meksiken toupre fwontyè Etazini.
Se youn nan ensidan kote plis moun mouri nan yon sant pou kenbe migran nan peyi a.
Kèk èdtan apre dife a te eklate Lendi swa, yo te aliyen kèk kadav ke yo te kouvri anba dra deyò etablisman an nan Ciudad Juarez, anfas El Paso, Texas.
Anbilans, ponpye ak lòt kamyon ki soti nan mòg la te anvayi lye ensidan an.
Enstiti Nasyonal Imigrasyon di 39 moun mouri e 29 blese.
<!--FIN DOCUMENT 13-->
<!--DEBUT DOCUMENT 14-->
<href="https://www.voanouvel.com/a/7018719.html">
Biden Rive Kanada
Prezidan Joe Biden Pale pandan limenm ak premye dam Jill Biden rankontre Gouvene Kanada a, Mary Simon ak mari li, Whit Fraser, nan ayewopo entenasyonal Ottawa, Kanada, 23 Mas, 2023.


Prezidan Joe Biden gen yon kantite sijè ki enpotan anpil pou li, pou pale ak tokay kanadyen li lè li fè premye vizit prezidansyèl li nan kapital Kanada a, Ottawa, dapre Mezon Blanch. Pami sijè diskisyon yo gen enkyetid sou sekirite nasyonal, chanjman klima, komès, migrasyon, konfli Ikrèn nan ak boulvès ki ap sakaje Ayiti a.
Biden gen pou li pati jedi pou al pase yon nwit nan kapital Kanada a, kote li pwal rankontre ak Premye-minis Justin Trudeau vandredi. Pandan li lòt bò a, Biden pwal pale de “fè pa klè pou ogmante depans nan domèn defans, angaje nan yon kous mondyal pou enèji pwòp, e bati ekonomi pwospè ki pa kite okenn gwoup deyò,” dapre john Kirby, ki se kòdonatè kominikasyon estratejik nan Konsèy Sekirite Nasyonal Etazini.
<!--FIN DOCUMENT 14-->
<!--DEBUT DOCUMENT 15-->
<href="https://www.voanouvel.com/a/biden-enpoze-premye-veto-prezidans-li/7013553.html">
Biden Enpoze Premye Veto Prezidans li

Prezidan Joe Biden pale ak jounalis yo nan Lamezonblanch, 20 Janvye 2023.
Prezidan Joe Biden enpoze premye veto prezidans li nan yon siy ki montre relasyon ant Lamezonblanch ak Kongrè a chanje apre Repibliken yo pran kontwòl Lachanm Depite yo nan mwad Janvye a.
Ak veto li enpoze Lendi, Biden tap chache bloke yon mezi Repibliken yo adopte ki entèdi gouvenman an konsidere chanjman klimatik ni pwose potansyèl lè lap fè envestisman pou plan retrèt sitwayen Ameriken yo.
Otorizasyon anviwonmantal ak sosyal la gen anpil sipò nan Kongrè a, kidonk pa gen anpil chans pou palmantè yo anile veto Prezidan Biden nan.
<!--FIN DOCUMENT 15-->
<!--DEBUT DOCUMENT 16-->
<href="https://www.voanouvel.com/a/aksyon-bank-credit-suisse-p%c3%a8di-val%c3%a8-nan-moman-k%c3%a8-sote-global-pa-rap%c3%b2-ak-bank-yo-ogmante-/7006598.html">
Aksyon Bank Credit Suisse Pèdi Valè nan Moman Kè Sote Global Pa Rapò ak Bank yo Ogmante
Yon afich ki gen non Credit Suisse make sou li sou pis Mache Labous Nouyok la (New York Stock Exchange) nan Nouyok, 15 Mas, 2023.


Aksyon bank Credit Suisse yo pedi plis pase yon ka valè yo sou mache d labous la.
Bès istorik sa a vini apre Bank Nasyonal Saoudyen an - ki kontwole majorite aksyon Credit Suisse yo - te di jounalis yo li pap bay bank Suis la okenn lòt lajan pou kontrekare pwoblèm li yo. Desizyon sa a te pran byen lontan anvan 2 bank Ameriken yo te fè fayit.
Tibilans sa koze Mèkredi te lakoz yo te kanpe lavant aksyon Credit Suisse yo sou mache Suis la. An menm tan sa te lakoz valè aksyon lòt bank Ewopeyen yo te plonje desann.
Pandansetan kè sote ap ogmante pa rapò ak sante enstitisyon finansye yo apre Bank Silicon Valley ak Signature Bank -- 2 bank Ameriken -- te fè fayit.
<!--FIN DOCUMENT 16-->

<!--DEBUT DOCUMENT 17-->
<href="https://www.voanouvel.com/a/6999531.html">

Joe Biden ap rankontre ak Prezidan Komisyon Ewopeyen Ursula von der Leyen
Prezidan Etazini Joe Biden ap rankontre ak Prezidan Komisyon Ewopeyen Ursula von der Leyen vandredi nan Mezon Blanch pou yo pale sou sanksyon posib kont LaChin pandan gen kè-sote kòmkwa LaChin ap pare pou voye zam bay LaRisi, ak fristrasyon Ewòp poutèt plan Washington genyen pou bay konpayi ameriken yo sibvansyon nan kad Lwa pou Redui Enflasyon an.
Biden ak von der Leyen pwal pale tou sou jan Etazini ak Inyon Ewòp la ap kòdone ansanm pou konbat kriz klima a nan envesti nan teknoloji pwòp ki baze sou chèn distribisyon machandiz ki asire, se sa sekretè laprès Mezon Blanch Karine Jean-Pierre di nan yon deklarasyon.
Rankont sa a se dènye nan yon seri reyinyon diplomatik nan wo-nivo ak lidè Ewòp yo pou kòdone sipò pou ede Ikrèn defann tèt li kont yon envazyon LaRisi. Biden te rankontre ak chanselye alman Olaf Scholz nan Washington, semèn pase a. Mwa pase-a li t-ale Kyèv pou wè ak Prezidan Ikrèn Volodymyr Zelenskyy, e apre sa nan Vasovi, nan peyi Polòy, pou yon vizit ak Prezidan Andrzej Duda e ak lidè yo nan gwoup Bucharest 9 la.

<!--FIN DOCUMENT 17-->

<!--DEBUT DOCUMENT 18-->
<href="https://www.voanouvel.com/a/6999475.html>


LaRisi Tire 6 Misil Hypersonik Kinzhal


Nan foto sa a ke Lapolis Ikreynen distribye bay lapres ponpye ap enspekte dega ki fet nan yon bilding apre yoon atak ak misil sou vil Kyev, kapital Ikren, Vandredi 25 Fevriye 2022.


Apre vag frap misil ke LaRisi te lanse jedi sou Ikrèn, Ministè Defans Grand Bretay la di vandredi ke pwal gen plis tan ki pase anvan jan de frap sa yo fèt.
Ministè a di LaRisi bezwen plis tan « pou li rasanble gwo mas misil ki fèk soti dirèkteman nan endistri a anvan li gen ase resous pou li debòde kapasite defans aeryen Ikrèn. »
LaRisi te lanse yon pakèt atak misil toupatou nan Ikrèn jedi, kote li touye pou pi piti 6 moun e kite dè milye san chofaj ak elektrisite.
Sete pi gwo atak konsa ki fèt sou Ikrèn depi 3 semèn, kote fòs Ikrèn yo di yo desann 34 sou 81 misil ke LaRisi tire, kidonk yon pousantaj pi piti lontan pase sa li konn bare, epi li di li desann 4 drone ke Iran fabrike.
Ministè Defans ris la di frap yo sete kòm revanj pou yon atak ki te fèt lòt jou la a sou rejyon Bryansk nan lwès LaRisi, e ki se, dapre Moskou, travay sabotè ki te soti Ikrèn.
Ikrèn demanti akizasyon an e li di ke Moskou ka sèvi ak sa pou jistifye desizyon li pou ogmante pwòp ofansiv li.
Pami zam ke LaRisi te tire yo te gen 6 misil hypersonik Kinzhal, pou repete pòtpawòl avyasyon militè Ikrèn Yuri Ihnat.
<!--FIN DOCUMENT 18-->

<!--DEBUT DOCUMENT 19-->
<href="https://www.voanouvel.com/a/6999388.html">
Anpil Ikrenyen Pa Konn sa pou yo Fè Akoz Pèmisyon yo te Genyen pou Rete nan Etazini Ekspire

SAN DIEGO (AP) — Plis pase 20,000 Ikrenyen ki te jwenn pèmisyon pou yo rete sou teritwa ameriken an pou yon ane, apre yo te kouri kite peyi yo akoz envazyon Larisi te lanse lakay yo, yo ap fè fas gwo pwoblèm akoz Pwogram Pawòl imanitè ki ekpire pou yo.
Moun ki ap defann imigran sa yo di ke administrasyon Biden nan enfòme yo ke li ap travay pou ranje sitiyasyon an, men ke li pa di ki sa moun yo ka fè pou yo pwolonje estati yo, ki mache ak avantaj tankou èd lòjman ak koupon manje, ki rele ann angle “Food Stamps”.
Pifò Ikrenyen te jwenn otorizasyon pou yo patisipe nan pwogram imanitè sa pou yon ane apre yo te fin travèse fwontyè Etazini ak Meksik pandan kèk mwa lè lagè a te koumanse.
Anpil moun di ensètitid la ba yo tèt-chaje.
Depatman Sekirite Enteryè pa t reponn demann Ajans nouvèl Associated Press pou yo pale sou kesyon an.
<!--FIN DOCUMENT 19-->

<!--DEBUT DOCUMENT 20-->
<href="https://www.voanouvel.com/a/7028756.html">
Yon Repòtè nan Wall Street Journal Anba Kòd nan Larisi apre yo sispèk li nan zak espyonaj – FSB

Sèvis sekirite FSB Larisi a di jedi 30 mas li arete yon repòtè jounal ameriken The Wall Street Journal ke li sispèk kòmkwa li t ap fè espyonaj pou Washington. Se aksyon piblik ki pi grav ke yo pran kont yon jounalis etranje depi Larisi te anvayi Ikrèn nan mwa Fevriye ane pase.
Jounal la di arestasyon sitwayen ameriken Evan Gershkovich te baze sou fo akizasyon.
Aksyon sa pral agrave move relasyon ki deja ekziste ant Larisi ak Etazini, ki se pi gwo sipòtè Ikrèn militèman e ki te enpoze sanksyon sou Moskou pou eseye konvenk li pou l retire twoup li yo. Kremlin an pa montre okenn siy ke li pwal fè sa.
FSB di nan yon deklarasyon li ouvè yon dosye kriminèl kont Gershkovich ke otorite yo sispèk nan espyonaj, e yo akize l kòmkwa li ap ransanble enfòmasyon klase kòm yon sekrè leta sou faktori yo nan sistèm endistri militè ris la.
Li pa bay non faktori a ni di kote li ye, men li di li arete jounalis 31 lane a nan vil Urals nan rejyon Yekaterinburg pandan li te ap eseye pran enfòmasyon sekrè.
FSD dekare "Li te gen prèv ke E. Gershkovich, te aji sou lòd Ameriken kote li rasanble enfòmasyon sekrè leta sou aktivite nan youn nan enstalasyon ki nan sistèm militè-endistriyèl Larisi a."
Wall Street Journal di nan yon deklarasyon li “gen anpil kè-sote” pou sekirite Gershkovich a e ke li "nye akizasyon FSB a ak tout fòs”.
Pòtpawòl Ministè Afè Etranjè Ris, Maria Zakharova, di aktivite Gershkovich nan Yekaterinburg "pa gen rapò ak travay jounalis" e ke se pa premye fwa pran pòz jounalis etranje kòm kouvèti pou yo regle lòt aktivite.
Anbasad Ameriken an nan Moskou di li pa gen okenn kòmantè pou li fè touswit.
Yon sous diplomatik ameriken di ke anbasad la pa t enfòme sou ensidan an e ke li t ap chèche enfòmasyon bò kote otorite Ris yo sou ka a.

<!--FIN DOCUMENT 20-->

<!--DEBUT DOCUMENT 21-->
<href="https://www.voanouvel.com/a/7026939.html">
Larisi Lanse Egzèsis ak Fòs Misil Nikleyè li yo
MOSCOU (AP) — Lame Ris ap fè egzèsis ak fòs misil estratejik li yo pou montre gwo kapasite nikleyè peyi a.
Ministè Defans Ris la di Mèkredi ke lans misil mobil Yars pral fè mannèv nan 3 rejyon nan Siberi.
Ministè a pa pale de okenn plan pou pratike lansman men li di manèv yo enplike apeprè 300 machin ak 3,000 sòlda nan lès Siberi.
Egzèsis la ap dewoule kèk jou apre Prezidan Ris Vladimir Putin te anonse yon plan pou deplwaye zam nikleyè taktik nan Byelorisi, ki sou fwontyè Larisi ak Ikrèn.
<!--FIN DOCUMENT 21-->

<!--DEBUT DOCUMENT 22-->
<href="https://www.voanouvel.com/a/7024109.html">
Ghana: Kamala Harris Rankontre ak Prezidan Nana Akufo-Addo
Nan Ghana jodi lendi a, Vis-Prezidan Etazini Kamala Harris rankontre ak Prezidan Nana Akufo-Addo. 2 lidè yo ka pale sou yon pakèt sijè, pami yo stabilite ekonomik, ak stabilite nan rejyon an, e li ka pale apre sa ak jounalis.

Vis-prezidan an ka gen nan pwogram li pou vizite, jodi lendi a, Vibrate Space, yon estidyo anrejistreman kominotè pou jèn atis nan kapital la Accra. Aktè Idris Elba ak Sheryl Lee Ralph pwal akonpaye Harris nan vizit li nan enstalasyon an kote yo pwal rankontre ak mizisyen ak atis. Vibrate tabli nan Freedom Skatepark, premye pak pou patinaj ki ap fonksyone kòmsadwa nan peyi a.

Apre sa menm jounen lendi a, Prezidan Akufo-Addo ak premyè dam Rebecca Akufo Addo pwal òganize yon bankè pou Harris ak mari li Doug Emhoff. Nan bankè a, pwal gen apeprè 300 envite, pami yo kèk manm Diaspora afriken an nan Etazini.

Demen madi a, Vis-Prezidan Harris pwal pale nan Chato Cape Coast, yon lye kote yo te anbake Afriken ke yo te mete nan esklavaj pou ekspedye yo nan Amerik yo, yon moman ki pa agreyab nan istwa 2 peyi yo.
<!--FIN DOCUMENT 22-->

<!--DEBUT DOCUMENT 23-->
<href="https://www.voanouvel.com/a/7029326.html">
Depatman Deta Konfime yo Kidnape 2 Sitwayen Ameriken an Ayiti
Jean-Dickens Toussaint ak madanm ni Abigail Michael Toussaint poze pou yon foto jou maryaj yo nan Pompano Beach, Florid.


Pòtpawol adjwen Depatman Deta a, Vendant Patel konfime Jedi 30 mas 2023 ke yo kidnape 2 sitwayen Ameriken an Ayiti.
Li ajoute ke Washington an kontak ak otorite Ayisyen yo e ke Etazini pral kontinye travay ak yo.
Patel te refize bay okenn lòt detay sou dosye a.
Semèn pase a, CNN te rapòte an premye ke yon koup kap viv nan eta Florid, an palan de Abigail ak Jean-Dickens Toussaint anba men bandi ann Ayiti e ke yo kenbe yo pou ranson.
<!--FIN DOCUMENT 23-->
<!--DEBUT DOCUMENT 24-->
<href="https://www.voanouvel.com/a/depatman-deta-ap-suiv-rap%c3%b2-sou-yon-koup-yo-kidnape-an-ayiti-/7023135.html">
<date>mas 26,2023</date>
<titre>Depatman Deta ap Suiv Rapò sou yon Koup yo Kidnape an Ayiti</titre>

Yon pòt pawòl Depatman d Eta deklare Samdi, gouvènman Ameriken an o kouran de rapò ki di kòm kwa gen 2 sitwayen Ameriken ki disparèt an Ayiti, apre laprès nan eta Florid rapòte yo kidnape yon koup.

Abigail Toussaint ak Jean-Dickens Toussaint, 33 zan, disparèt nan Pòtoprens e gang yo kenbe yo depi plizyè jou, dapre yon petisyon yon dam ki di li sa fanmi koup la pibliye sou entènèt.

Koup la tap vizite fanmi yo an Ayiti epi asiste yon festival lè yo te kidnape yo nan yon otobis, dapre sa yon manm fanmi yo di CNN.

Pòtpawòl Depatman d Eta di: "Nou o kouran de rapò ki di gen 2 sitwayen Ameriken ki disparèt an Ayiti. Lè yon sitwayen Ameriken disparèt, nou travay sere-sere ak otorite lokal yo pandan yap chache moun sa yo e nou pataje enfòmasyon ak fanmi yo nempòt kijan nou kapab."

Yon pòt pawòl polis nasyonal Ayiti pat reponn demann Reuters te fè pou kòmantè.

Gang yo nan peyi d Ayiti ogmante pouvwa yo depi asasina Prezidan Jovenel Moise an 2021. Kounyea yon kontwole yon gwo pòsyon kapital la ak pwovens yo.

Ensekirite a dejenere pi plis pandan mwa ki pase yo kote gang yo antre nan lese frape ak lapolis. Batay ant gang yo pou kontwòl teritwa lakoz anpil san koule epi plizyè santèn milye moun oblije kouri kite kay yo.

Gen 17 misyonè ki moun Etazini ak Kanada ke yon gang te kenbe pou ranson an 2021 pandan yo tap travay pou Christian Aid Ministries ki gen katye jeneral li nan eta Ohio nan sant wès Etazini. Gwoup la te di li te peye yon ranson pou liberasyon misyonè yo men gen yon douzèn nan yo ki te rive chape poul yo.
<!--FIN DOCUMENT 24-->
<!--DEBUT DOCUMENT 25-->
<href="https://www.voanouvel.com/a/7022811.html">
Republik Dominikèn Lanse Apèl pou Pasifye Ayiti pou Aktive yon Plan Asistans
Lide Iberoameriken yo koute diskou Prezidan Repiblik Dominiken, Luis Abinader pandan sesyon plene 28em Rankont o Some Ibero-Ameriken an nan Santo Domingo, 25 Mas, 2023.


Republik Dominikèn deklare Samdi ke pou rezoud kriz Ayiti ap travèse a epi aktive yon plan asistans fòk yo kòmanse pa tabli lapè.
Se Prezidan Luis Abinader ki fè deklarasyon sa a pandan sesyon plenè 28èm edisyon rankont o somè Ibero-Ameriken an kap dewoule nan vil Santo Domingo wikèn sa a.
Abinader deklare: "Mwen vle di ak tout fòs ak respè Repiblik Dominikèn ke sèl fason pou aji ak Ayiti se tabli lapè pou komanse. Prezidan an mande kominote entènasyonal la aji an tout ijans fas ak zak vyolans kap trakase pèp Ayisyen an aktyèlman.
Li ajoute: " Kounyea ak sityasyon an jan li ye a, asistans paka rive, yon plan devlopman paka rive. Li esansyèl pou pasifye peyi a dabò. Abinader mande Etazini, La Frans ak Kanada pou yon pran responsabilite yo antanke lidè pou tabli lapè an Ayiti.
Pandan yon konferans pou laprès nan fen somè a Abinader ekate posibilite pou Repiblik Dominikèn ta patisipe nan oken aksyon militè pou tabli lapè nan peyi vwazen li.
Patwon somè a rekonèt ke Ayiti "chaje ak gang" ki koze "vyolasyon dwa moun, entegrite ak diyite moun ki pi defavorize yo nan kominote a."
Deklarasyon Abinader fè a tèt koupa ak sa Prezidan Kosta Rika Rodrigo Chaves te di pandan diskou li, kote li lanse apèl pou Nasyonzini reponn san pèdi tan kriz ki egziste nan peyi ki pi pov nan emisfè a, ke li asire dejenere pou'l tounen yon "eta echwe" kounyea.
Chaves deklare: "Mond lan ap vire tèt li pou l pa gade sakap pase yon lòt fwa ankò, e li pa sanble yon bagay jis pou mwenmenm antanke Kosta Riken ap di Repiblik Dominikèn li ta dwe voye fòs zame li. Chaves ajoute kriz Ayisyèn nan se yon "responsabilite global" ke mond lan pap jere.
Prezidan gouvènman Espay la, Pedro Sanchez eksprime solidarite li tou ak Abinader e li ofri sipò peyi Espay, fas ak kriz la an Ayiti.
<!--FIN DOCUMENT 25-->